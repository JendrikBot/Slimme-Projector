## Methodologie
Het ontwerpproces van dit project volgde een iteratieve, gebruiksgerichte aanpak, gebaseerd op een aangepast [Double Diamond-model](../img/doubleDiamond-tijdlijn.png). Dit model structureert het proces in vier fasen: Discover, Define, Develop en Deliver. Doorheen alle fasen stond continue terugkoppeling via gebruikersonderzoek en testen centraal, met als doel het ontwerp af te stemmen op de noden van zowel kinderen als ouders.

De discoveryfase had als doel de probleemruimte rond slaapregressie bij jonge kinderen (1,5–2,5 jaar) in kaart te brengen. De focus lag op het begrijpen van emotionele, contextuele en praktische noden, en op het identificeren van ontwerpopportuniteiten voor een ondersteunend systeem dat nachtelijke onrust vermindert zonder voortdurende ouderlijke tussenkomst.

Hiervoor werden semigestructureerde interviews afgenomen met ouders en een grootouder (N=3). De interviews focusten op slaapregressiepatronen, nachtelijke routines, emotionele impact en ervaringen met bestaande hulpmiddelen. De data werden geanalyseerd via thematische analyse. Daarnaast werd een benchmarkonderzoek uitgevoerd van tien bestaande slaapondersteunende producten en diensten. Deze werden geëvalueerd op gebruiksgemak, zintuiglijke belasting, ouderafhankelijkheid en autonomie van het kind.

Uit deze fase bleek dat slaapregressie primair een probleem is van emotionele regulatie, met een grote impact op ouders en gezinsdynamiek. Bestaande oplossingen bleken gefragmenteerd, vaak te technisch of overprikkelend. Dit leidde tot de centrale How Might We-vraag:
Hoe kunnen we een warme, niet-invasieve technologie ontwerpen die jonge kinderen geruststelt tijdens slaapregressie en tegelijk de nachtelijke belasting voor ouders vermindert?

In de definitionfase werd de probleemstelling vertaald naar concrete ontwerpkeuzes. De belangrijkste doelstellingen waren veiligheid, eenvoud, intuïtief gebruik en het bevorderen van rust. Twee iteratieve testwaves werden uitgevoerd met ouders als gebruikers.

In wave 1 werd een exploratief prototype getest via een think-aloud-methode, bestaande uit een eenvoudig ophangsysteem en een Figma-interface die de software simuleerde. De test evalueerde intuïtiviteit, veiligheid en eerste indrukken. Op basis van de feedback werd het ontwerp aangepast.

In wave 2 werd een vereenvoudigd ophangsysteem getest waarbij de projector boven het bed werd bevestigd. Dit ontwerp werd als veiliger en duidelijker ervaren. De software-interface werd positief beoordeeld, met als enige optimalisatievoorstel het toevoegen van een instelbare timer.

Deze fase resulteerde in duidelijke ontwerpvereisten en een solide basis voor verdere ontwikkeling.



